Cominciare dal risultato
========================

Raccolte le immagini e i testi necessari per la creazione di un progetto
grafico, si è spesso tentati di cominciare con la creazione del file di
lavoro, entusiasti delle potenzialità offerte dal software. La domanda
che ci si pone è *Perché aspettare ulteriormente?*Il nostro consiglio è
quello di partire dalla definizione del risultato pianificandolo,
progettandolo in tutte le sue tappe di produzione, includendo la
creazione dei PDF finali e la stampa.

Definire i parametri tecnici all'inizio del progetto è una delle chiavi
del successo della progettazione grafica. Questi parametri saranno
all'origine di certe scelte grafiche e influenzeranno fortemente il
vostro lavoro. Per esempio, se il prodotto finale è destinato a essere
stampato su una stampante da ufficio, dovrete adattare il formato a uno
degli standard supportati dalla vostra stampante. La tipologia di
stampa, la tiratura, la scelta della carta, la tipologia di rilegatura
sono tutti elementi che si influenzano fortemente tra loro, e che vanno
definiti nella prima fase progettuale, per non rischiare di dover
cambiare il progetto alla fine. 

Se alcuni termini usati in questi paragrafi non vi sono familiari, non
preoccupatevi, verranno spiegati nei prossimi capitoli. Potete anche
scegliere di cercarli nel Glossario dei termini tecnici situato alla
fine del manuale.

Parlate con la vostra tipografia
--------------------------------

È importante lavorare in sintonia con le altre figure implicate nel
processo di progettazione e produzione grafica, soprattutto con la
tipografia. Spesso ci capita di contattarlo solo alla fine del processo
di produzione. Il nostro consiglio è invece di parlare subito con la
tipografia dato che sarà colui dal quale dipenderà la qualità del nostro
output. Vi aiuterà a stabilire i parametri iniziali che diventeranno i
limiti entro i quali muoversi nella progettazione.

Create un modello cartaceo
--------------------------

Non esitate a produrre un modello cartaceo del vostro progetto. Dovete
produrre un pieghevole? Coraggio, prendete la carta e piegatela! Vi
aiuterà ad avere un'idea più precisa dello spazio disponibile per i
vostri elementi grafici ed eviterete di avere del testo che scompare
nella piegatura della carta o nella rilegatura. 

Pianificare la stampa
---------------------

La tiratura (il numero di copie) e i tempi e il tipo di stampa sono le
variabili del processo di stampa. Per una bassa tiratura si preferirà
una stampa digitale, mentre per una tiratura elevata si otterrà benefici
qualità/costi da una stampa offset, in tipografia. Quando si calcolano i
tempi della stampa tipografica non digitale, non bisogna dimenticarsi
tutta la fase di pre-stampa e di impostazione delle macchine e di
revisione con il tipografo.

Ci sono molti altri aspetti che non devono sfuggire alla vostra
attenzione, tra i quali: la natura della carta che avete scelto per il
vostro progetto; la sua disponibilità in grande quantità per coprire
anche degli eventuali errori; il peso finale dell'esemplare realizzato e
del suo imballaggio (soprattuto se dovete inviare via posta) etc.

Come abbiamo visto, molte sono le variabili che possono avere un forte
impatto sul vostro progetto. Bisogna anticipare le problematiche, in
modo da evitare di arrivare al punto in cui il ritorno sui propri passi
non è più possibile oppure necessità di una spesa troppo ingente per
essere risolto.
