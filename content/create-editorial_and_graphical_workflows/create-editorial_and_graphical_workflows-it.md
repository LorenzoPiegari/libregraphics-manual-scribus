Il processo editoriale e grafico
================================

Grazie al capitolo precedente *Cominciare dal risultato*, vi siete fatti
un'idea delle domande alle quali dovete rispondere nella fase iniziale
del vostro progetto. Poiché Scribus è un programma si concentra su
compiti specifici, non un software tuttofare, ci sono ancora alcuni
elementi importanti che bisogna conoscere per utilizzarlo al meglio. In
questo capitolo, vi presentiamo il processo e le buone pratiche per la
progettazione grafica in modo che possiate comprendere al meglio i pro e
i contro dell'impaginazione con Scribus.

Separare il contenuto dalla forma 
----------------------------------

I prodotti editoriali si presentano sotto diversissime forme: monografie
o periodici, libri illustrati o testuali, manuali divulgativi o per
professionisti etc... ognuna delle quali implicherà determinate scelte
progettuali. Tuttavia, nell'editoria come in molti altri settori si è
dimostrato utile separare il "contenuto" della "forma", cioè di gestire
separatamente il contenuto informativo e il suo layout finale. Questo
diviene particolarmente utile quando una collezione di libri deve essere
ristampata qualche anno più tardi con un nuovo layout: il contenuto
rimarrà uguale, la forma verrà modificata. Chi lavora sul contenuto, sul
testo, non lavora sul layout, la forma, e viceversa.

Questo metodo semplice, che può sembrare a prima vista un vincolo, in
realtà dà una grande flessibilità nelle varie fasi di creazione di un
documento stampato, e permette a molte persone di intervenire su diversi
aspetti del progetto. L'autore del testo potrà specificare la natura dei
contenuti che inserisce (titoli, sottotitoli, paragrafi, note) mentre il
grafico sceglierà quali caratteristiche applicare ad ogni tipologia di
contenuti (gli stili: il corpo e l'interlinea per il titolo, come
evidenziare le note etc.).

Scribus si articola intorno a questa distinzione fondamentale. Vi
consigliamo di abituarvi subito a questo tipo di distinzione mentre
create il vostro progetto.

Il processo editoriale
----------------------

Immaginate di lavorare in un grande giornale periodico, che pubblica
notizie su un quotidiano e anche sul suo sito web. Voi vi occupate
dell'impaginazione della versione a stampa, i vostri colleghi sono
giornalisti, fotografi, scrittori, editori, redattori, ma anche gli
addetti alla stampa, dato che il giornale ha la sua propria tipografia.

Il giornale ha messo in atto una catena editoriale che definisce il
percorso di un testo dalla sua creazione alla sua distribuzione. Le
tappe sono: la scrittura, rilettura, correzione, impaginazione,
approvazione, correzzioni, stampa, imballaggio, distribuzione.  Il
contenuto e il layout del testo seguono due strade differenti, a seconda
che serva per il web o per il quotidiano stampato, seguirà quindi due
strade differenti ma parallele nello stesso processo editoriale.

Il processo editoriale è l'insieme dei metodi, delle regole (per esempio
il numero di battute per articolo)  e delle procedure tecniche
necessarie per assicurare una corretta pubblicazione.

Il processo grafico
-------------------

Il processo grafico è parte del processo editoriale, viene curato dagli
art director e dai grafici. Ritornando al nostro esempio, voi siete uno
dei grafici del team e vi occupate dell'impaginazione. Dovete disporre
il testo e immagini nella pagina seguendo la griglia di base proposta
dal progetto editoriale (precedentemente creato), assicurandovi un
risultato coerente e di buona leggibilità. Successivamente preparerete
il documento per la stampa.

Il processo grafico segue tre grandi tappe:

1.  Progettazione: sviluppo del concetto, schizzi di progetto, studio di
    realizzazione, scelta delle caratteristiche tecniche
2.  Pre-stampa: fase di produzione durante la quale la fase di progetto
    viene portata a termine e vengono risolti tutti i problemi tecnici
    per assicurare un buon risultato a stampa 
3.  Stampa: è la fase in cui si stampa e si verifica la qualità del
    prodotto finito

In funzione del vostro ruolo, parteciperete a una o più tappe di questo
processo: utilizzerete Scribus nella fase di pre-stampa, di
impaginazione.  Queste fasi verranno declinate a seconda del progetto:
il layout di un quotidiano non cambia ogni giorno, ne ogni pagina. Uno
specifico progetto editoriale sottostà a tutte le doppie pagine del
giornale: in questo modo viene garantita una maggiore coerenza e
leggibilità nel tempo. Impaginare non significa quindi realizzare sempre
un progetto da zero, spesso significa disporre gli elementi seguendo il
progetto editoriale già prestabilito.

Da questo esempio, si evince che Scribus non è necessario per tutte le
fasi del processo: prima di cominciare ad usare il software, dovrete
aver collezionato tutti i materiali definitivi e corretti (testi e
immagini), aver stabilito il progetto grafico e le sue caratteristiche
principali (formati, dimensioni, tipo di stampa, griglia del documento,
caratteri tipografici etc.).

Sia che stiate lavorando soli o in team, sarà importante rispettare le
fasi di produzione e scegliere il migliore strumento per realizzare
ciascuna di esse: questo vi aiuterà ad aver un maggior margine di
manovra e faciliterà il vostro lavoro. 


