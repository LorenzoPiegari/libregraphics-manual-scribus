# 1. Introduzione

Scribus è un programma d'**impaginazione** professionale e **DTP** (Desktop Publishing). È **libero** e distribuito sotto la licenza GNU GPL: questo significa che gratuitamente, liberamente e legalmente potete utilizzarlo, copiarlo, studiarlo e migliorarlo!

Scribus è un programma multi-piattaforma ovvero funziona su ambienti Windows, Mac OS e GNU/Linux. Troverete indicazioni su come installarlo sul vostro computer nell'appendice, capitolo installazione.

&nbsp;

## A che cosa serve Scribus?

Scribus può essere utilizzato per la produzione di volantini, opuscoli, libri e riviste, e qualsiasi tipo di documento da **stampare** o da **visualizzare in forma digitale**.

Possiede una interfaccia moderna ed ha tutti i requisiti necessari per aiutarvi a ottenere una qualità di stampa professionale, come ad esempio la separazione dei colori, la quadricromia (CMYK), il supporto delle tinte piatte ("colori spot"), i profili colore ICC e numerose opzioni per la creazione di PDF.

Il suo formato **nativo** è lo _.sla_, semplice e facilmente modificabile. Una volta terminato un documento prodotto su Scribus è possibile esportarlo in formato _.pdf_, il quale è un formato aperto, **standardizzato**, largamente diffuso, accettato e riconosciuto da tutte le stampanti e da qualsiasi editore.

 Attenzione, Scribus è fatto apposta per l'impaginazione, ed è molto valido nel suo campo, ma se cercate di ritoccare delle fotografie, o a fare dei disegni vettoriali, vi consigliamo piuttosto di utilizzare altri programmi liberi e gratuiti, specializzati in queste operazioni, come ad esempio Gimp ([http://www.gimp.org/](http://www.gimp.org/)) e Inkscape ([http://www.inkscape.org/](http://www.inkscape.org/)).

&nbsp;

## Chi ha creato Scribus?

Scribus è stato sviluppato da una **comunità** di persone che sono per la maggior parte volontari, anche se molti di loro fanno un uso professionale di Scribus e lavorano nel campo della stampa, della grafica o della programmazione di computer. Con le vostre idee e competenze potreste **partecipare al suo sviluppo**, aiutare a migliorarlo segnalando eventuali bug, facendo proposte per l'aggiunta di nuove funzioni o di migliorie, o più semplicemente mantenendo la comunità attiva e viva!

La prima versione stabile di Scribus (1.0) è del 16 giugno 2003. Questo manuale tratta della versione 1.4, uscita nell'estate 2011. Scribus è oramai un programma **maturo**: come vedrete dagli esempi di utilizzo è oramai da qualche anno che editori e grafici si affidano a lui.

Anche questo manuale è **libero** e gratuito, potete condividerlo nelle stesse condizioni di Scribus. A tal proposito troverete maggiori informazioni nel capitolo "A proposito di questo libro".

&nbsp;

## Cosa può fare Scribus?

Scribus ha tre principali punti di forza. Permette di creare, di organizzare e di produrre. Questo libro riserva una sezione a ciascuno di essi. Il primo punto di forza di Scribus è quello di offrire all'utente una grande libertà d'azione. Sul piano creativo, questa **flessibilità** ha un vantaggio innegabile. In pochi minuti è possibile testare molti diversi **modelli **grafici e tipografici. Font, colori, gradazioni, trasparenze, effetti sulle fotografie, parametri tipografici, posizione e rotazioni degli elementi, tutte le funzioni di Scribus possono essere applicate in modo del tutto **intuitivo**. Quando avrete determinato le vostre scelte e selezionato il modello, sarà possibile sfruttare gli strumenti del programma.

Il secondo punto di forza di Scribus è quello di offrire all'utente una serie di **strumenti** e **funzioni** che consentono di organizzare al meglio il proprio lavoro e risparmiare tempo nella fase successiva della produzione. I modelli, i fogli di stile, l'album, la gestione dei parametri e i moduli degli script permetteranno di **automatizzare** i compiti ripetitivi durante la produzione o in tutti i casi di ottimizzarli. In primo luogo, prendere il tempo di eseguire le operazioni di preparazione, vale a dire **impostare** Scribus in funzione delle decisioni che avrete preso precedentemente nella fase di progettazione. La produzione sarà facilitata e per di più, la coerenza del documento sarà meglio garantita. Piuttosto che creare a mano ogni compito, utilizzate le capacità del vostro computer: eseguirà ciò che voi gli chiederete, senza affaticarsi e senza fare errori di distrazione.

Non resta che procedere alla **realizzazione** del vostro progetto, messi in campo gli strumenti che avrete impostato. Grazie alla facilità di creare le pagine, imporre il flusso ed il formato del testo, importare le foto, disporre i vari elementi si percepirà il piacere di creare pubblicazioni attraenti. Tramite la **finestra delle proprietà**, qualche altro strumento e le numerose funzionalità di facile accesso, potrete posizionare con grande precisione (al millesimo di millimetro) gli elementi che costituiranno l'impaginazione grafica, definire il loro aspetto ed il loro contenuto.

Terminerete i vostri documenti utilizzando il potente modulo di esportazione **PDF** di Scribus al fine di trasmetterlo finalmente al vostro tipografo o di realizzare dei PDF, interattivi o per il web.
